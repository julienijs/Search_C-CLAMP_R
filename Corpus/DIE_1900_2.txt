<sentence id=DIE_1900_2.txt_1>Levensleugen en levenswaarheid.<\sentence>
<sentence id=DIE_1900_2.txt_2>Door Johannes Jorgensen.(1) Ceux-là honorent bien la nature qui lui apprennent qu'elle peut parler de tout, et même de théologie.<\sentence>
<sentence id=DIE_1900_2.txt_3>Pascal.<\sentence>
<sentence id=DIE_1900_2.txt_4>Dat gij, de diep overtuigde Darwinist - gij, die meer dan wij allen, wortel geschoten hadt in den warmen grond der Natuur - dat gij christen zijt geworden, dit is mij onzeggelijk leed.<\sentence>
<sentence id=DIE_1900_2.txt_5>Het steekt mij zóó tegen, dat ik het schier niet over mijn hart kan krijgen om u het domme, walglijke woord "Christen" neer te schrijven.<\sentence>
<sentence id=DIE_1900_2.txt_6>Lieve, lieve vriend, waarom kondet gij u zelf niet blijven?<\sentence>
<sentence id=DIE_1900_2.txt_7>Waarom was u dit heilig aardsche leven niet genoeg?<\sentence>
<sentence id=DIE_1900_2.txt_8>Waarom wildet gij andere goden hebben dan den éénen waren: uwen Ik, uwe ziel? Zoo staat er in den brief, dien ik dezen morgen ontvang, en die brief is onderteekend met een van de beste namen - den geliefden naam eens vriends...<\sentence>
<sentence id=DIE_1900_2.txt_9>En ik sta daar, met dezen brief in mijne hand en tuur in den nevelachtigen najaarsmorgen.<\sentence>
<sentence id=DIE_1900_2.txt_10>Tusschen het geel gebladerte van den hof, schitteren de roode trossen van den lijsterbessenboom.<\sentence>
<sentence id=DIE_1900_2.txt_11>De musschen vliegen met flauw getjilp van den eenen vochtigen struik op den anderen.<\sentence>
<sentence id=DIE_1900_2.txt_12>Het heeft den ganschen nacht geregend.<\sentence>
<sentence id=DIE_1900_2.txt_13>De wegen zijn zwart en doorweekt.<\sentence>
<sentence id=DIE_1900_2.txt_14>Het gras van de weide ligt er verward over.<\sentence>
<sentence id=DIE_1900_2.txt_15>De lucht is koud en vochtig, en bezwangerd met een flauwen geur van verrotte bladeren.<\sentence>
<sentence id=DIE_1900_2.txt_16>Vele andere brieven kwamen mij toe in den laatsten tijd - brieven en dagbladen.<\sentence>
<sentence id=DIE_1900_2.txt_17>Nu eens verklaart een jonge, maar rijpe esthetiker, van uit de hoogte eener twee oordjes gazet, dat ik 'meer en meer onzinnig' word, naarmate ik mij verwijder van zijne gedachten.<\sentence>
<sentence id=DIE_1900_2.txt_18>Dan weer verzekert mij een welwillende en verstandige man, dat het schier 'onbeschaamd zou zijn' de gesteltenissen en overwegingen van mijn Reisboek aan te zien als 'een dans op de fluit der mode.'<\sentence>
<sentence id=DIE_1900_2.txt_19>Maar een ander welwillende en verstandige man heeft deze halve onbeschaamdheid begaan en verkondigt dat de 'Reisboek' niet eens den indruk maakt van ernstig gemeend te zijn.<\sentence>
<sentence id=DIE_1900_2.txt_20>De heele zaak is maar eene geheime list om esthetische sensatie te verwekken.<\sentence>
<sentence id=DIE_1900_2.txt_21>Een recht eerlijk man heeft zoo veel bedenkingen niet noodig om geloovig te worden, verklaart die liefhebber van dramatische bekeeringen.<\sentence>
<sentence id=DIE_1900_2.txt_22>De arme geloovigen alleen waren niet scherpzinnig genoeg, om te ontdekken, welk goochelspel ik dreef met het Allerheiligste.<\sentence>
<sentence id=DIE_1900_2.txt_23>Goed zoo!<\sentence>
<sentence id=DIE_1900_2.txt_24>Laat de ongeloovigen opkomen tegen de verergenis, en den godlasteraar aanhouden!<\sentence>
<sentence id=DIE_1900_2.txt_25>Maar genoeg gespot!<\sentence>
<sentence id=DIE_1900_2.txt_26>De bovengemelde heeren weten geen van allen wat ze zeggen, en hebben in 't algemeen de slechte gewoonte alleen zich zelven als eerlijke lieden te beschouwen.<\sentence>
<sentence id=DIE_1900_2.txt_27>Vermeet zelfs een Goethe zich niet Stolbergs vroomheid als 'geveinsd' te beschimpen? - 'Openbaar geveinsd,' voegt er Goethe nog bij, om zich zelven en hen, die hem gelooven, nog beter te overtuigen.<\sentence>
<sentence id=DIE_1900_2.txt_28>En nochtans had Goethe Stolbergs eerlijkheid nooit vroeger in twijfel getrokken.<\sentence>
<sentence id=DIE_1900_2.txt_29>Maar het viel hem gemakkelijker eene onnatuurlijke karakterverandering in zijn vroegeren vriend te veronderstellen, dan eene bovennatuurlijke verandering van gemoed en gedachten.<\sentence>
<sentence id=DIE_1900_2.txt_30>Zoo heb ik ook brieven ontvangen, waarin men mij ''t onbetaamlijke' van dergelijke bekentenissen verwijt.<\sentence>
<sentence id=DIE_1900_2.txt_31>Tegen bekentenissen van meer vleeschlijken aard, hebben deze tijnvoelende zielen nooit iets op te werpen gehad.<\sentence>
<sentence id=DIE_1900_2.txt_32>Zij verslonden ze integendeel met behagen, en prezen mij over mijne poëzie.<\sentence>
<sentence id=DIE_1900_2.txt_33>Maar anders klinkt het, waar er spraak is van het Necessarium dedecus fidei.<\sentence>
<sentence id=DIE_1900_2.txt_34>Gelooven is eene oneer;<\sentence>
<sentence id=DIE_1900_2.txt_35>en de vrienden van vroeger schamen zich nu, in de plaats van hunnen vriend.<\sentence>
<sentence id=DIE_1900_2.txt_36>Dat is de psychologie van dit 'onbetaamlijkheids' verwijt.<\sentence>
<sentence id=DIE_1900_2.txt_37>Maar gij, lieve vriend!<\sentence>
<sentence id=DIE_1900_2.txt_38>wiens brief ik in de hand houd - gij behoort tot geen een dezer kategoriën.<\sentence>
<sentence id=DIE_1900_2.txt_39>Gij zijt bedroefd en gij begrijpt niet...<\sentence>
<sentence id=DIE_1900_2.txt_40>En is het waar, dat gij geerne zoudt verstaan, ook ik zou doodgeerne met u spreken.<\sentence>
<sentence id=DIE_1900_2.txt_41>Laat anderen denken wat zij willen;<\sentence>
<sentence id=DIE_1900_2.txt_42>bij u is de beste tijd mijner jeugd;<\sentence>
<sentence id=DIE_1900_2.txt_43>gij bezit het groote recht der vriendschap, een recht, dat mij dwingt en maant om rekenschap te geven.<\sentence>
<sentence id=DIE_1900_2.txt_44>Ik zal dan maar onmiddellijk beginnen met de verbazende verklaring, dat ik Christen werd, juist omdat ik Darwinist was - of beter: 'dat eene darwinistische redeneering mij bracht tot het aanveerden der christene waarheid.'<\sentence>
<sentence id=DIE_1900_2.txt_45>Hoe dat?<\sentence>
<sentence id=DIE_1900_2.txt_46>zult gij vragen.<\sentence>
<sentence id=DIE_1900_2.txt_47>Op de volgende wijze: Ziehier de definitie der waarheid: het geloof dat ons leven doet.<\sentence>
<sentence id=DIE_1900_2.txt_48>De waarheid is eene opvatting van het wezen der zaken, die ons in staat stelt te leven midden in de zaken.<\sentence>
<sentence id=DIE_1900_2.txt_49>De waarheid is geene doode theorie, die zoo kon zijn, of anders;<\sentence>
<sentence id=DIE_1900_2.txt_50>zij is een levend feit.<\sentence>
<sentence id=DIE_1900_2.txt_51>Want de waarheid is het resultaat van het streven onzes geestes naar de werkelijkheid.<\sentence>
<sentence id=DIE_1900_2.txt_52>Ga buiten de waarheid - en de werkelijkheid zal u straffen voor uwe overtreding.<\sentence>
<sentence id=DIE_1900_2.txt_53>Zoek u in te beelden dat het vuur niet brandt, of dat gij op het water kunt gaan - en feiten zullen u haast overtuigen dat gij niet meester zijt over de waarheid, maar dat de waarheid uw meester is.<\sentence>
<sentence id=DIE_1900_2.txt_54>Dat is elementaar - en fondamentaal.<\sentence>
<sentence id=DIE_1900_2.txt_55>Geldt dit voor de physieke waarheid, dan moet het ook gelden voor de zedelijke.<\sentence>
<sentence id=DIE_1900_2.txt_56>De zedelijke waarheid is deze aanneming, dit geloof, waardoor de mensch goed leeft.<\sentence>
<sentence id=DIE_1900_2.txt_57>De zedelijke waarheid is de theorie van het goede leven, en omgekeerd is de zedelijke leugen doodbrengend in plaats van levengevend;<\sentence>
<sentence id=DIE_1900_2.txt_58>zij is de theorie tot een zondig praktijk.<\sentence>
<sentence id=DIE_1900_2.txt_59>In den grond is dat niets anders dan de spreuk van de vruchten, door de welke wij den boom moeten kennen.<\sentence>
<sentence id=DIE_1900_2.txt_60>De zaak is alleen ingewikkeld, omdat de zedelijke zin van den mensch verbijsterd kan worden, en wijl hij gemakkelijk zoo ver geraakt, dat de vruchten van den slechten boom hem smakelijk schijnen.<\sentence>
<sentence id=DIE_1900_2.txt_61>Dan prijst hij den slechten boom, den boom des doods.<\sentence>
<sentence id=DIE_1900_2.txt_62>Dan is hij onder de tooverij, die wij uit 'Macbeth' kennen;<\sentence>
<sentence id=DIE_1900_2.txt_63>dan schijnt hem dat fair is foul, en foul is fair.<\sentence>
<sentence id=DIE_1900_2.txt_64>Dan komt hem de deugd leelijk en flauw voor, terwijl de zonde, gelijk een weelderige bloesem, straalt aan den boom der kennis.<\sentence>
<sentence id=DIE_1900_2.txt_65>En dan is het, dat God moet helpen, indien de mensch gered moet worden.<\sentence>
<sentence id=DIE_1900_2.txt_66>Dan moet de mensch op eenen morgen ontwaken en plotselings in zich zelven voelen dat hij heel zijn leven, niet veel anders gedaan heeft dan kwaad.<\sentence>
<sentence id=DIE_1900_2.txt_67>Maar van dien morgenstond wil ik nog niet spreken, - daar is er een andere, een gansch andere van over lange, lange jaren...<\sentence>
<sentence id=DIE_1900_2.txt_68>Ik had dien keer het laatste overblijfsel van mijn 'supranaturalismusjuk' mijne schouders afgeschud.<\sentence>
<sentence id=DIE_1900_2.txt_69>Lang had ik gekampt, gelezen en gedacht;<\sentence>
<sentence id=DIE_1900_2.txt_70>nu was het geschied, nu was het voorbij.<\sentence>
<sentence id=DIE_1900_2.txt_71>Shelley en Goethe hadden mij bekeerd - ik geloofde niet meer.<\sentence>
<sentence id=DIE_1900_2.txt_72>Het was een morgen in Mei, heel vroeg.<\sentence>
<sentence id=DIE_1900_2.txt_73>Ik was de stadsgracht rondgegaan en viel neder op eene bank, onder de oude vesten, - daar omtrent, waar nu het nieuw stadhuis boven den grond gaat rijzen.<\sentence>
<sentence id=DIE_1900_2.txt_74>Daar zat ik op mijne bank en keek naar het blanke, wemelende water.<\sentence>
<sentence id=DIE_1900_2.txt_75>Olmen en kastaniën hingen laag over de stadsgracht neer, met half bottende bladeren, en uit de voorjaarsgroene struiken, vlogen vroolijke musschen, al schreeuwende en al spelende over de watervlakte, vleugels en borst erin doppende, om altijd tjilpend naar 't land terug te schieten.<\sentence>
<sentence id=DIE_1900_2.txt_76>Het was zoo schoon, zoo schoon dien morgen!<\sentence>
<sentence id=DIE_1900_2.txt_77>En ik zat daar, in de pracht mijner achttien jaren, en ik ademde het leven in door al mijne zintuigen.<\sentence>
<sentence id=DIE_1900_2.txt_78>Het was alsof mijne ziel vol liep van licht en stilte.<\sentence>
<sentence id=DIE_1900_2.txt_79>En ik zag op naar twee hooge, jonge boomen.<\sentence>
<sentence id=DIE_1900_2.txt_80>Ik zie ze nog op dezen stond voor mij staan, al zijn twaalf jaren voorbij, al vielen de boomen reeds lang onder de bijl!<\sentence>
<sentence id=DIE_1900_2.txt_81>Deze twee jonge, goudlichte boomen, tegen den schijnenden, blauwen hemel, schenen mij als familieleden, als jonge broeders, die mij ontmoetten aan de deur van het groote huis onzer algemeene moeder...<\sentence>
<sentence id=DIE_1900_2.txt_82>Ach!<\sentence>
<sentence id=DIE_1900_2.txt_83>dat was een gevoel zoo vol vreugde, dat ik nooit meer zoo iets heb genoten.<\sentence>
<sentence id=DIE_1900_2.txt_84>Het was al levenslicht en geluk, dat al zwellend mijne borst binnenstroomde.<\sentence>
<sentence id=DIE_1900_2.txt_85>Nooit sedert is het lente geweest, gelijk toen...<\sentence>
<sentence id=DIE_1900_2.txt_86>Want achter de gouden poort van dien Meimorgen - daar lag het leven niet, maar de dood.<\sentence>
<sentence id=DIE_1900_2.txt_87>Die morgen was mijn afscheid met het geluk en mijn ingang tot den weemoed des doods.<\sentence>
<sentence id=DIE_1900_2.txt_88>En vele lange jaren daarna, kwam die andere morgen, - dat ontwaken, toen ik in ééns wist, dat ik heel mijn leven niet veel anders had gedaan dan kwaad.<\sentence>
<sentence id=DIE_1900_2.txt_89>Het was heel vroeg in den morgen, een klare, lichte morgen in September.<\sentence>
<sentence id=DIE_1900_2.txt_90>Buiten mijn venster zongen de vogels alreeds hunne jubelende metten.<\sentence>
<sentence id=DIE_1900_2.txt_91>De witte muren der slaapkamer werden rood geverfd door den kiemenden dag.<\sentence>
<sentence id=DIE_1900_2.txt_92>Ik was alleen in mijne slaapkamer en alleen in het geheele huis.<\sentence>
<sentence id=DIE_1900_2.txt_93>Ik wist dat, zoohaast ik ontwaakte: en, als een verpletterend gewicht, na de korte verpoozing van den slaap, viel de bewustheid van mijnen staat op mij - de bewustheid van de zondige, onbehoorlijke dingen, die ik gisteren bedreven had - van de zondige, schrikkelijke daden en woorden, die oorzaak waren dat ik gansch, gansch alleen ontwaakte in het klare huis.<\sentence>
<sentence id=DIE_1900_2.txt_94>Ach!<\sentence>
<sentence id=DIE_1900_2.txt_95>er was zon genoeg in de kamers.<\sentence>
<sentence id=DIE_1900_2.txt_96>Er was zonneschijn genoeg en bloemen genoeg.<\sentence>
<sentence id=DIE_1900_2.txt_97>Er hadde ook geluk genoeg kunnen zijn, hadde ik maar gewild, hadde maar mijne zondige en plompe hand het niet verwijderd van mijner ziele deur...<\sentence>
<sentence id=DIE_1900_2.txt_98>En nu was het geluk heen getogen, heen getogen voor altijd...<\sentence>
<sentence id=DIE_1900_2.txt_99>met leelijke woorden en harde slagen had ik zelf de deur er voor open gezet, had het weggedreven, buiten, in den regen en de duisternis van den najaarsnacht.<\sentence>
<sentence id=DIE_1900_2.txt_100>En nu was het een zoo klare morgen geworden - een morgen geschapen voor geluk en vrede - en ik ontwaakte met de zwaarte van eene wereldzee op mijne ziel.<\sentence>
<sentence id=DIE_1900_2.txt_101>En ik richtte mij overeind in mijn bed en ontmoette mijn eigen beeld, in den toiletspiegel, recht over den voet van mijn bed.<\sentence>
<sentence id=DIE_1900_2.txt_102>Eene zonnestreep uit het venster schoot schuinsch over mijn hoofd, dat kortgesneden en effen geschoren was - en in dit verblindend witte licht, scheen mijn hoofd mij als de schedel van een doodshoofd.<\sentence>
<sentence id=DIE_1900_2.txt_103>Ik stond op en kleedde mij aan.<\sentence>
<sentence id=DIE_1900_2.txt_104>En toen ik in de leege kamers trad, waar niemand in was dan de zonneschijn, die de bloemen aan het venster bescheen en de bruine pluis der meubels, toen greep de verlatenheid opnieuw en sterker mijn hert. Vergeefs zette ik mij aan miine schrijftafel, - het altaar, waarop ik de herten, die mij dierbaarst waren aan de heilige kunst had geofferd, - waarop ik geofferd had de menschenherten, die mij het meest beminden, die meest van alle mijn heil betrachtten.<\sentence>
<sentence id=DIE_1900_2.txt_105>Ik had geene kracht meer.<\sentence>
<sentence id=DIE_1900_2.txt_106>De eenzaamheid doomde rond mij op gelijk een mist, en versteef mijne handen.<\sentence>
<sentence id=DIE_1900_2.txt_107>Daar kwamen stappen de trappen op...<\sentence>
<sentence id=DIE_1900_2.txt_108>was dat het geluk, dat terugkeerde?<\sentence>
<sentence id=DIE_1900_2.txt_109>Kwam het, vroolijk en stralend binnen, zijne armen met vruchten en bloemen beladen, eene Septemberrijpe godin?<\sentence>
<sentence id=DIE_1900_2.txt_110>Maar de stappen hielden op, beneden, aan 't verdiep.<\sentence>
<sentence id=DIE_1900_2.txt_111>En ik doolde alleen door de kamers.<\sentence>
<sentence id=DIE_1900_2.txt_112>De zon schitterde nu ook in de eetkamer, over 't gele eikenhout van 't buffet en op den geslepen spiegel, die de vergulde kandelaars weerkaatste, en de purperroode vasen, met blauwe en witte asters gevuld...<\sentence>
<sentence id=DIE_1900_2.txt_113>Hoe pijnlijk stom en ledig het heele huis was!<\sentence>
<sentence id=DIE_1900_2.txt_114>alleen eene groote vlieg sloeg nu en dan tegen de ruiten...<\sentence>
<sentence id=DIE_1900_2.txt_115>en beneden in het huis was er iemand, die zich oefende op het klavier, die langzaam van het eene einde van de toonladder tot het andere wandelde, altijd, altijd over en weer...<\sentence>
<sentence id=DIE_1900_2.txt_116>Ik slenterde naar de stad en kwam over de markt, waar ik den eersten keer 't geluk had ontmoet...<\sentence>
<sentence id=DIE_1900_2.txt_117>op eenen September morgen, gelijkdezen, was zij mij te gemoet gekomen - jong, slank, stralende van gezondheid, met groote, klare oogen.<\sentence>
<sentence id=DIE_1900_2.txt_118>Zij was in 't blauw van 't hoofd tot aan de voeten - een klein, blauw, donzen kantje omzweefde de teedere kin, den witten hals.<\sentence>
<sentence id=DIE_1900_2.txt_119>Ach, dat was het geluk, het rijke geluk, in liefde gegeven aan dezen, die het in liefde wilde te gemoet gaan...<\sentence>
<sentence id=DIE_1900_2.txt_120>Maar ik was immers niet op aarde om te beminnen - ach neen!<\sentence>
<sentence id=DIE_1900_2.txt_121>Ik had heel andere plannen...<\sentence>
<sentence id=DIE_1900_2.txt_122>ik leefde om mijnen Ik te doen gelden, om mij zelven te genieten, om al de kleine eigenschappen mijns wezens te ontwikkelen;<\sentence>
<sentence id=DIE_1900_2.txt_123>om mijnen Ik te genieten en om aan anderen het genot te geven van mijnen Ik - dit was mijn eenige, hoogste plicht...<\sentence>
<sentence id=DIE_1900_2.txt_124>voor dezen moest alles wijken - op diens offertafel moest al het andere bloeden, uitbloeden en sterven.<\sentence>
<sentence id=DIE_1900_2.txt_125>En het werd al te samen geofferd - het is al te samen dood.<\sentence>
<sentence id=DIE_1900_2.txt_126>Vader en moeder, gebroeders en thuis, vrienden en verwanten, trouw en liefde!<\sentence>
<sentence id=DIE_1900_2.txt_127>Het werd al te samen opgeofferd.<\sentence>
<sentence id=DIE_1900_2.txt_128>Alle gevoelens, alle ontzag heb ik opgebrand in het altaarvuur, voor het heilig beeld van mijnen Ik, voor den afgod dien ik mijne kunst noemde.<\sentence>
<sentence id=DIE_1900_2.txt_129>Het was op den avond van dien zelfden dag: Ik bevond mij in het Fredriksbergpark, waar ik zoo vele aangename uren had gesleten.<\sentence>
<sentence id=DIE_1900_2.txt_130>Het was zoel en donker onder de loofrijke boomen.<\sentence>
<sentence id=DIE_1900_2.txt_131>Op alle banken zaten verliefden.<\sentence>
<sentence id=DIE_1900_2.txt_132>Ik ging rond en zocht te vergeefs naar eene plaats waar ik zitten kon.<\sentence>
<sentence id=DIE_1900_2.txt_133>Daar klonk in eens, terwijl ik ging, in de stilte van den nacht, over een plein, een hoog, klaar gezang.<\sentence>
<sentence id=DIE_1900_2.txt_134>Ik zag eene kleine groep donkere gestalten op de zode.<\sentence>
<sentence id=DIE_1900_2.txt_135>Dezang was mij onbekend, en ik kon de woorden niet verstaan - maar de melodie was wonderschoon.<\sentence>
<sentence id=DIE_1900_2.txt_136>Klagend en slepend, een psalm en een lokzang.<\sentence>
<sentence id=DIE_1900_2.txt_137>Ik stond stil.<\sentence>
<sentence id=DIE_1900_2.txt_138>En plotseling klonk de tegenpartij, gezongen door eene enkele stem - een reine, volle alto, die het volgende vers zong: Ach!<\sentence>
<sentence id=DIE_1900_2.txt_139>vermoeide ziel, kom hier.<\sentence>
<sentence id=DIE_1900_2.txt_140>Langzaam en klagend stierven de woorden in de donkere lucht.<\sentence>
<sentence id=DIE_1900_2.txt_141>Dan begon de koorzang opnieuw - en opnieuw klonk de tegenzang weer - alleen door deze éene stem.<\sentence>
<sentence id=DIE_1900_2.txt_142>Het was alsof eene moeder, haar eenig kind riep - angstig, indringend, daar de duisternis neerviel en de nacht kwam, de nacht waarin niemand den weg kan vinden.<\sentence>
<sentence id=DIE_1900_2.txt_143>En ik luisterde, luisterde - en wenschte maar dat de zang nooit zou ophouden.<\sentence>
<sentence id=DIE_1900_2.txt_144>Ik luisterde, luisterde en de psalm bleef voort schallen.<\sentence>
<sentence id=DIE_1900_2.txt_145>Het was ten laatste alsof die klare, schoone stem om mij alleen riep - het was alsof mijn eigen naam in den tegenzang klonk...<\sentence>
<sentence id=DIE_1900_2.txt_146>Toen werd het mij plotselings of ik de stem mijner moeder hoorde, - zoo als ze klonk, toen ik een kind was, en ze een weemoedigen psalm voordroeg, op eenen winteravond, wanneer de schemering begon te vallen en dat het nog te vroeg was om 't licht aan te steken...<\sentence>
<sentence id=DIE_1900_2.txt_147>dan zat zij in den hoek van de sofa neer, en wij, kinderen, kwamen op bankjes aan hare voeten zitten, en de roode schijn van de kachel speelde op den vloer...<\sentence>
<sentence id=DIE_1900_2.txt_148>En moeder zong, en het was zoo stil, zoo vol vrede rond ons, in ons...<\sentence>
<sentence id=DIE_1900_2.txt_149>De psalm hield op.<\sentence>
<sentence id=DIE_1900_2.txt_150>De kleine zwarte groep bewoog langzaam voort, over 't plein, onder de boomen.<\sentence>
<sentence id=DIE_1900_2.txt_151>En ik ging haastig het park uit, de banken voorbij, waar verliefden elkander zoenden...<\sentence>
<sentence id=DIE_1900_2.txt_152>heen...<\sentence>
<sentence id=DIE_1900_2.txt_153>naar huis...<\sentence>
<sentence id=DIE_1900_2.txt_154>Ik zat aan mijn venster en zag uit in den sterrennacht.<\sentence>
<sentence id=DIE_1900_2.txt_155>En het beeld van mij zelven - het beeld van den spiegel dezen morgen - doomde opnieuw, en ik zag mij zelven in den onverbiddelijken spiegel van mijn geweten - zag mij zelven gelijk nooit vóor dezen, en ik werd vervuld met twijfel en angst over mijn aanschijn.<\sentence>
<sentence id=DIE_1900_2.txt_156>Ik gedacht eenen sterrennacht gelijk dezen - thuis - over lange jaren.<\sentence>
<sentence id=DIE_1900_2.txt_157>Ik stond buiten het huis en beschouwde de legers sterren in den hemel.<\sentence>
<sentence id=DIE_1900_2.txt_158>Ik had eene kleine sterrenkaart bij mij, waarop ik de hemellichamen en hunne namen leerde.<\sentence>
<sentence id=DIE_1900_2.txt_159>Moeder kwam buiten tot mij, en ik sprak haar geestdriftig over de oneindigheid van het wereldheelal, over de duizende en honderdduizende zonnen, over den afgrond van werelden in den melkweg alleen, en over de sterrenhemels verre, verre, in den uitersten hemel.<\sentence>
<sentence id=DIE_1900_2.txt_160>En zij luisterde stil naar mijne geleerdheid en zag nu met kommer op mij neer, en zei op milden, gedempten toon: - 'Bewaar slechts uwe ziel, mijn zoon, anders verlangt Onze lieve Heer van u niet.'<\sentence>
<sentence id=DIE_1900_2.txt_161>En toen ging ze weer in huis, terwijl ik alleen achter bleef, opgezwollen met de wetenslust der jeugd;<\sentence>
<sentence id=DIE_1900_2.txt_162>en mijne ziel ging open om de oneindige hemelen te omarmen.<\sentence>
<sentence id=DIE_1900_2.txt_163>Maar andere nachten kwamen...<\sentence>
<sentence id=DIE_1900_2.txt_164>Zomernachten, wanneer de sterren heel leeg over de aarde schenen te hangen, en de heele hemel eene groote bloeiende weide geleek, zoo dat ik maar mijne handen hoefde uit te steken, om de groote goudbloemen te plukken...<\sentence>
<sentence id=DIE_1900_2.txt_165>Gedurende die nachten, blies niet de koude wind der ijzige oneindigheid van de sterrenkunde, maar een geurige adem uit Cythere zweefde over de droomende aarde.<\sentence>
<sentence id=DIE_1900_2.txt_166>En toen vergat ik alles, behalve het eene voorhanden - den zoelen nacht waar de balsempopulieren geurden...<\sentence>
<sentence id=DIE_1900_2.txt_167>Toen droomde ik mijn leven te teekenen, als een arabesk, op den rand der alledaagsche rekenings-boeken.<\sentence>
<sentence id=DIE_1900_2.txt_168>Toen wenschte ik door het grauwe weefsel des levens te gaan gelijk een gouden draad.<\sentence>
<sentence id=DIE_1900_2.txt_169>Toen ijlde ik - en gij!<\sentence>
<sentence id=DIE_1900_2.txt_170>en wij allen!<\sentence>
<sentence id=DIE_1900_2.txt_171>dronken van liefde, buiten in den klaren nacht.<\sentence>
<sentence id=DIE_1900_2.txt_172>Toen ontmoetten wij de nymfen des wouds op de bedauwde paden en omarmden elven op tapijten van mos en gras, onder den sluier van den wiegelenden nevel, van den begoochelenden maneschijn.<\sentence>
<sentence id=DIE_1900_2.txt_173>Ach!<\sentence>
<sentence id=DIE_1900_2.txt_174>Artemis, Artemis, - schoon waren uwe boschjes, als de halve maan blonk tusschen de witte berken, en alles eenzaam en bevend was van Lenteverwachting.<\sentence>
<sentence id=DIE_1900_2.txt_175>Maar weet gij nog wat eenen onder ons te beurt viel - eenen, dien gij zoo goed kent als ik?<\sentence>
<sentence id=DIE_1900_2.txt_176>Het gebeurde hem op eenen nacht, dat hij na eenen avond van ontucht wakker lag.<\sentence>
<sentence id=DIE_1900_2.txt_177>Hij lag daar, gelijk hij zoo dikwijls had gelegen, maar hij lag wakker en kon geene rust vinden.<\sentence>
<sentence id=DIE_1900_2.txt_178>En toen, terwijl hij in de donkerte keek, overviel hem een stekende pijn.<\sentence>
<sentence id=DIE_1900_2.txt_179>Heel zijn leven was hem op eens zoo ellendig toegeschenen - zoo ledig, zoo gering!<\sentence>
<sentence id=DIE_1900_2.txt_180>En al de menschenlevens, die hij kende, kwamen hem even nietig en ledig voor.<\sentence>
<sentence id=DIE_1900_2.txt_181>Het werd hem plotselings te moede, als of er niets meer op aarde bestond, niets weerd om er naar te streven, om er voor te arbeiden.<\sentence>
<sentence id=DIE_1900_2.txt_182>Toch was er voor zijn leven geen andere grond dan verlangen naar het aardsche en naar aardsche daden.<\sentence>
<sentence id=DIE_1900_2.txt_183>Herinnert gij u, hoe hij, op eenen avond, kort daarna, ons zijnen nood klaagde: - 'Er is geene liefde, er is geen genie - geene liefde, alleen wellust - geen genie, alleen behendige talenten ...<\sentence>
<sentence id=DIE_1900_2.txt_184>zij schieten hun vlamken in de lucht, en eene glorie schijnt hun hoofden te omstoeien...' Aldus klaagde hij.<\sentence>
<sentence id=DIE_1900_2.txt_185>En weet gij nog dien andere, wien het voorviel te wandelen in 's najaars wind en regen, langs een eenzamen, vuilen landweg?<\sentence>
<sentence id=DIE_1900_2.txt_186>verlaten van haar, die hij meer beminde dan zijn eigen hert, verraden door de vrienden op welke hij vertrouwd had...<\sentence>
<sentence id=DIE_1900_2.txt_187>En vergeefs trachtte hij zich te verharden.<\sentence>
<sentence id=DIE_1900_2.txt_188>Hij werd bevangen door eene hevige vertwijfeling.<\sentence>
<sentence id=DIE_1900_2.txt_189>En binnen in hem, riep eene stem: Ach!<\sentence>
<sentence id=DIE_1900_2.txt_190>waarom is er geen Jerusalem, waar ik heen kan wandelen, barvoets, alleen, onder de pelgrims!<\sentence>
<sentence id=DIE_1900_2.txt_191>waar ik mijne ziel kan zuiver wasschen, om het leven opnieuw te beginnen!<\sentence>
<sentence id=DIE_1900_2.txt_192>dit heilige menschenleven!<\sentence>
<sentence id=DIE_1900_2.txt_193>dat wij allen hebben geleefd...<\sentence>
<sentence id=DIE_1900_2.txt_194>- ach!<\sentence>
<sentence id=DIE_1900_2.txt_195>duizend jaren in de eeuwigheid zullen we noodig hebben, om over dat leven te weenen in Gods schoot... Gij kent en gedenkt die beiden?<\sentence>
<sentence id=DIE_1900_2.txt_196>Mij is het gegaan gelijk aan hen.<\sentence>
<sentence id=DIE_1900_2.txt_197>Ik wil u vertellen van eenen avond, omtrent drie jaar geleden.<\sentence>
<sentence id=DIE_1900_2.txt_198>Ik zat in een café met mannen, die wij beiden plachten te vereeren om hunne kunst.<\sentence>
<sentence id=DIE_1900_2.txt_199>En de wijn opende hunne zielen.<\sentence>
<sentence id=DIE_1900_2.txt_200>En ik zag daar binnen, achter de schoone bronzen deur, met kunstige reliefs.<\sentence>
<sentence id=DIE_1900_2.txt_201>Alcibiades, ge weet het, bewonderde de godenbeelden in het binnenste van den satyr Socrates.<\sentence>
<sentence id=DIE_1900_2.txt_202>Maar als deze mannen het bonte ikonostos hunner kunst openden, werd ik met twijfel geslagen.<\sentence>
<sentence id=DIE_1900_2.txt_203>In de duisternis van het allerheiligste ontwaarde ik niets dan afschuwelijke afgodenbeelden: het gouden kalf, de Fama en de babylonische Venus.<\sentence>
<sentence id=DIE_1900_2.txt_204>Ik weet nog, dat ik iets zegde over het herscheppen der geesten door de kunst: 'Herscheppen door de kunst!' lachte een van hen, op hoonende wijze.<\sentence>
<sentence id=DIE_1900_2.txt_205>Beeld u toch niet in, dat de poëzie iets anders is dan tijdverdrijf...<\sentence>
<sentence id=DIE_1900_2.txt_206>Wij schrijven, om het publiek te onderhouden...<\sentence>
<sentence id=DIE_1900_2.txt_207>wij zoeken zijnen smaak te treffen...<\sentence>
<sentence id=DIE_1900_2.txt_208>en, gelukken wij er in, dan zijn wij blij!<\sentence>
<sentence id=DIE_1900_2.txt_209>Leven wij niet?<\sentence>
<sentence id=DIE_1900_2.txt_210>Eten wij niet?<\sentence>
<sentence id=DIE_1900_2.txt_211>Drinken wij niet?<\sentence>
<sentence id=DIE_1900_2.txt_212>Hebben wij niet een genot - dit? En hij maakte het gebaar, waaraan de heks, in Faust, Mephisto herkent.<\sentence>
<sentence id=DIE_1900_2.txt_213>Een anderen avond, niet lang daarna: Ik zat in een theater waar het nieuw stuk van een jongen schrijver werd opgevoerd.<\sentence>
<sentence id=DIE_1900_2.txt_214>Het was eene 'première', - de goede of slechte uitval van dien avond moest beslissen.<\sentence>
<sentence id=DIE_1900_2.txt_215>Het werd een succes.<\sentence>
<sentence id=DIE_1900_2.txt_216>De bijval steeg na ieder bedrijf.<\sentence>
<sentence id=DIE_1900_2.txt_217>Dan gebeurde het, dat ik mij omkeerde, om naar de toejuichenden te zien.<\sentence>
<sentence id=DIE_1900_2.txt_218>Verzadigde drift naar zinnelijke aandoening, aangename prikkeling, tevreden gestelde lust stond op alle gezichten te lezen - de roode en de bleeke, de gladde en de gerimpelde, die der mannen en die der vrouwen.<\sentence>
<sentence id=DIE_1900_2.txt_219>En daar op eens aanstaarde ik de ijdelheid mijns levens - de ijdelheid van dit, voor hetwelk ik arbeidde.<\sentence>
<sentence id=DIE_1900_2.txt_220>Was dit ook niet het laatste, eindelijke, noodzakelijke doel mijns levens, bijval te vinden bij eenige honderde heeren en dames.<\sentence>
<sentence id=DIE_1900_2.txt_221>Zonder dezen bijval was mijn arbeid meeningloos, want geen kunstenaar kan groeien, waar de moederaarde van het publiek ontbreekt.<\sentence>
<sentence id=DIE_1900_2.txt_222>Toen was het mij of de grond onder mijne voeten zonk.<\sentence>
<sentence id=DIE_1900_2.txt_223>Was de kunst ten slotte alleen iets weerd, indien anderen haar toejuichten, - Nergens zag ik ze anders waardeeren - welnu!<\sentence>
<sentence id=DIE_1900_2.txt_224>dan had ik alles geofferd om een grappenspeler te worden aan het Hof van het Publiek, een bonte goochelaar, die bal speelde met de bloemen zijns levens om te kunnen leven, om eten en drinken te krijgen, en dat derde, 't welk onze collega van den anderen avond bedoelde...<\sentence>
<sentence id=DIE_1900_2.txt_225>Na de vertooning, was ik in gezelschap van den gevierden schrijver.<\sentence>
<sentence id=DIE_1900_2.txt_226>Men wenschte hem geluk en ik wenschte hem geluk met de anderen.<\sentence>
<sentence id=DIE_1900_2.txt_227>Er werden notas opgesteld - artikels geschreven.<\sentence>
<sentence id=DIE_1900_2.txt_228>Het geheele mekanism, dat morgen het succes van den jongen dichter moest verzekeren,...<\sentence>
<sentence id=DIE_1900_2.txt_229>werd in gang gezet.<\sentence>
<sentence id=DIE_1900_2.txt_230>Maar het wilde mij niet lukken mêe te doen in de vreugde van 't feest.<\sentence>
<sentence id=DIE_1900_2.txt_231>Ik stond op en ging.<\sentence>
<sentence id=DIE_1900_2.txt_232>Het was een winternacht, de hemel was vol sterren.<\sentence>
<sentence id=DIE_1900_2.txt_233>En ik ging, ging buiten naar de voorsteden - langs de eenzaamste stegen.<\sentence>
<sentence id=DIE_1900_2.txt_234>En mijn blik verhief zich naar de sterren als naar een laatste toevluchtsoord, eene uiterste hoop, nu al het aardsche verging en zijne kracht verloor.<\sentence>
<sentence id=DIE_1900_2.txt_235>Als in een gebed, hief ik mijne handen hemelwaarts en zuchtte: Gij zijt rein!<\sentence>
<sentence id=DIE_1900_2.txt_236>Gij zijt stralend en onbezoedeld, gij zijt vast en onveranderlijk.<\sentence>
<sentence id=DIE_1900_2.txt_237>Gij bedriegt mij niet!<\sentence>
<sentence id=DIE_1900_2.txt_238>Gij zult altoos daarboven blijven, achter wolken en mist, om mij te troosten, mij te verheffen, mij te zuiveren.<\sentence>
<sentence id=DIE_1900_2.txt_239>En ik wandelde lang, met den blik naar boven, in de eeuwige klaarheden, en er kwam vrede in mijne ziel.<\sentence>
<sentence id=DIE_1900_2.txt_240>(Wordt vervolgd.)<\sentence>
<sentence id=DIE_1900_2.txt_241>M.E. Belpaire.<\sentence>
<sentence id=DIE_1900_2.txt_242>Johannes Jörgensen, te Svendborg, in 1866 geboren, behoort tot de meestgevierden der Deensche schrijvers.<\sentence>
<sentence id=DIE_1900_2.txt_243>Leerling van Joris Brandes, die in Denemarken de gedichten van Byron, Heine, Ibsen invoerde en zich zelven Lucifer en Uebermensch betitelde, randde hij in zijne eerste werken, allen godsdienst, alle zedenleer, alle staatsinstelling aan.<\sentence>
<sentence id=DIE_1900_2.txt_244>Doch reeds in 1892, met Stemninger (gedichten in proza en vers) en Livetstrae (een roman) slaat hij den Damascusweg in.<\sentence>
<sentence id=DIE_1900_2.txt_245>In 1894 gaf hij Hjemve uit en korts daarna Bekendelse, en deze bekentenissen van zijnen terugkeer naar godsdienstige gevoelens deden een storm tegen hem oprijzen.<\sentence>
<sentence id=DIE_1900_2.txt_246>Die storm vermeerderde met de verschijning, in 1895, van Reisebogen, en loeide voor goed toen in 1896 Livslögn og Livssandhed - het werk dat wij vertalen - uitkwam.<\sentence>
<sentence id=DIE_1900_2.txt_247>Thans is Mr Jörgensen niet alleen geloovig;<\sentence>
<sentence id=DIE_1900_2.txt_248>korts na het verschijnen van dit dapper schriftje, heeft hij de volle waarheid omhelsd en is getreden in den schoot der Katholieke Kerk.<\sentence>