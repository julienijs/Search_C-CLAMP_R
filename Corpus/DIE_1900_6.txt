<sentence id=DIE_1900_6.txt_1>Noord-Nederlandsche kroniek.<\sentence>
<sentence id=DIE_1900_6.txt_2>I. Het nieuwste boek, in Holland verschenen, is het boek van Frans Netscher: Karakters.<\sentence>
<sentence id=DIE_1900_6.txt_3>Weet ge, wie Frans Netscher is?<\sentence>
<sentence id=DIE_1900_6.txt_4>Ik zal U alles vertellen wat ik van hem weet, en ook eerlijk zeggen, hoe ik over hem denk.<\sentence>
<sentence id=DIE_1900_6.txt_5>Frans Netscher is nu al een volwassen man, meen ik.<\sentence>
<sentence id=DIE_1900_6.txt_6>Want in de jaren 80, de stormjaren in onze Noord-Nederlandsche letterkunde, was hij al een even vruchtbaar schrijver, als thans.<\sentence>
<sentence id=DIE_1900_6.txt_7>Hij had zich reeds ontpopt in den ouden Gids, over Naturalisme schrijvende, om straks zijn volle vlindervlucht te nemen als mederedacteur van den Nieuwen Gids.<\sentence>
<sentence id=DIE_1900_6.txt_8>En al zijn broeders vloog hij verre vooruit: in durven vooral!<\sentence>
<sentence id=DIE_1900_6.txt_9>Doch hij vloog te hoog, en L.v.<\sentence>
<sentence id=DIE_1900_6.txt_10>Deyssel kon het niet goed verdragen, dat zoo'n gewoon beestje, naar hij meende, door de menschen als een wonderdier werd aangegaapt.<\sentence>
<sentence id=DIE_1900_6.txt_11>En hij ving het vlindertje en spijkerde het met beulshanden vast aan den muur van zijn litteratuurpaleis, tot sterven toe...<\sentence>
<sentence id=DIE_1900_6.txt_12>Maar het vlindertje, blijkbaar van een sterk ras, scheurde zijn vleugels los, en vloog weg, heel ver, uit het mooie land der moderniteit, weer terug naar de oude tuinen zijner voorvaderen...<\sentence>
<sentence id=DIE_1900_6.txt_13>Frans Netscher ging dan naar de Tweede Kamer als verslaggever.<\sentence>
<sentence id=DIE_1900_6.txt_14>En dat had hij moeten blijven, want in verslag-geven ligt zijn meesterschap.<\sentence>
<sentence id=DIE_1900_6.txt_15>Maar de oude vlindernatuur verloochende zich niet: hij wilde alweer hooger, en hij ging portretten schetsen van Kamerleden.<\sentence>
<sentence id=DIE_1900_6.txt_16>Twee boekjes vol portretten: neen, vol caricaturen;<\sentence>
<sentence id=DIE_1900_6.txt_17>wellicht als zoodanig waarde hebbend.<\sentence>
<sentence id=DIE_1900_6.txt_18>Caricaturen, niet wijl die schetsen zoo grappig zijn, en het willens en wetens zijn;<\sentence>
<sentence id=DIE_1900_6.txt_19>omdat ze geven uitwendigheden, waar karakter wordt gevraagd.<\sentence>
<sentence id=DIE_1900_6.txt_20>Toen nu onze schrijver zoo eenige jaren doorleefd had, is hij, meen ik, redacteur geworden van een sportblad;<\sentence>
<sentence id=DIE_1900_6.txt_21>en 'sic transit gloria mundi', dacht heel het letterkundig Nederland.<\sentence>
<sentence id=DIE_1900_6.txt_22>Toen daar opeens ons vlindertje weêr omhoog steeg: ach neen!<\sentence>
<sentence id=DIE_1900_6.txt_23>een deftig heer verscheen, zich aankondigend met groote letters op een bonte reclameplaat: Frans Netscher, redacteur van het zeer belangrijk en op ieder gebied zich bewegend tijdschrift: de Hollandsche Revue.<\sentence>
<sentence id=DIE_1900_6.txt_24>Een tijdschrift, dat nu reeds eenige jaren iedere maand overzicht geeft, eerstens van de wereldgebeurtenissen;<\sentence>
<sentence id=DIE_1900_6.txt_25>vervolgens van binnen- en buitenlandsche tijdschriften;<\sentence>
<sentence id=DIE_1900_6.txt_26>daarenboven nog geeft een uitvoerige recensie van het Boek der Maand, en ten slotte een karakterschets van een bekend man.<\sentence>
<sentence id=DIE_1900_6.txt_27>En dat alles doet en geeft Frans Netscher, de eenig genoemde redacteur!<\sentence>
<sentence id=DIE_1900_6.txt_28>Iedere maand!<\sentence>
<sentence id=DIE_1900_6.txt_29>En dat alles heeft hij gedaan en gegeven al eenige jaren lang!<\sentence>
<sentence id=DIE_1900_6.txt_30>Wie fluistert daar nog van vlindernatuur?<\sentence>
<sentence id=DIE_1900_6.txt_31>Wat ik nu over Frans Netscher denk - wat ik voor hem voel?<\sentence>
<sentence id=DIE_1900_6.txt_32>Deze man is inderdaad veelzijdig begaafd.<\sentence>
<sentence id=DIE_1900_6.txt_33>Is dat nu geen treffende en hoogst nieuwe lofprijzing?<\sentence>
<sentence id=DIE_1900_6.txt_34>Ik kan het echter niet helpen, dat die woorden als van zelf worden neergeschreven.<\sentence>
<sentence id=DIE_1900_6.txt_35>En neen!<\sentence>
<sentence id=DIE_1900_6.txt_36>'t is geen ironie!<\sentence>
<sentence id=DIE_1900_6.txt_37>Want Frans Netscher is knap;<\sentence>
<sentence id=DIE_1900_6.txt_38>hij weet zeer veel.<\sentence>
<sentence id=DIE_1900_6.txt_39>Hij heeft menschen gezien, allerlei.<\sentence>
<sentence id=DIE_1900_6.txt_40>Hij heeft geleefd, druk geleefd, vroeg reeds.<\sentence>
<sentence id=DIE_1900_6.txt_41>Hij bladert iedere maand tallooze tijdschriften door.<\sentence>
<sentence id=DIE_1900_6.txt_42>En als hij een karakterschets schrijven moet, leest hij al de werken van zijn held en gaat dezen daarenboven nog interviewen.<\sentence>
<sentence id=DIE_1900_6.txt_43>En hij ontvangt al de boeken, die nieuw verschijnen, en één leest hij inderdaad: het Boek der Maand.<\sentence>
<sentence id=DIE_1900_6.txt_44>Waarlijk zulk een man moet veelzijdig begaafd zijn of worden.<\sentence>
<sentence id=DIE_1900_6.txt_45>En nu heeft deze schrijver een uitstekenden tact om het gelezene en het geziene en het gehoorde bij elkaar te voegen, door elkaar te mengen en zonder er zelf veel bij te doen, een geheel er van te vormen, dat voor buitenlui iets bijzonder eigens schijnt.<\sentence>
<sentence id=DIE_1900_6.txt_46>Tact ook om vaak te doen, alsof hij voor een persoon of zaak inderdaad geestdriftig ware...<\sentence>
<sentence id=DIE_1900_6.txt_47>Hij is daarom, behalve veelzijdig begaafd en talentvol, een knap en bedreven journalist, die alles belangrijk kan maken, omdat hij weet, dat de menschen het belangrijk willen vinden.<\sentence>
<sentence id=DIE_1900_6.txt_48>Hij kent zijn lezers en zijn oogenblik.<\sentence>
<sentence id=DIE_1900_6.txt_49>Zijn stijl is vlug, rap, helder, en vooral beeldrijk, En modern ook.<\sentence>
<sentence id=DIE_1900_6.txt_50>Maar niet te sterk modern: dat trekt niet;<\sentence>
<sentence id=DIE_1900_6.txt_51>dat leest geen sterveling: doch zoo hier en daar wat tinten en kleuren van het oude palet uit de jaren, toen hij nog 'Menschen om ons' schreef.<\sentence>
<sentence id=DIE_1900_6.txt_52>Toen was hij echter een jong 'Nieuwe Gidser' nu is hij een bezadigd redacteur van de Hollandsche Revue: nu heeft hij zijn mannelijken stijl gekregen: zoet mengelmoes van oud en nieuw;<\sentence>
<sentence id=DIE_1900_6.txt_53>heerlijke spijze voor alle bedaarde Hollanders!<\sentence>
<sentence id=DIE_1900_6.txt_54>Journalist, maar geen kunstenaar, geen dichter!<\sentence>
<sentence id=DIE_1900_6.txt_55>wel een uitstekend reporter van kunstwerken en verzenbundels: wel een vaak juist oordeelend beoordeelaar.<\sentence>
<sentence id=DIE_1900_6.txt_56>Maar toch alweer geen criticus.<\sentence>
<sentence id=DIE_1900_6.txt_57>Daar moet men beginselen voor hebben.<\sentence>
<sentence id=DIE_1900_6.txt_58>En die heeft Frans Netscher heel en al niet.<\sentence>
<sentence id=DIE_1900_6.txt_59>Want ontkenningen kunnen toch nooit beginselen zijn.<\sentence>
<sentence id=DIE_1900_6.txt_60>En Netscher gelooft noch aan God noch aan gebod.<\sentence>
<sentence id=DIE_1900_6.txt_61>Ja!<\sentence>
<sentence id=DIE_1900_6.txt_62>hij gelooft in een ideaal: in de humaniteit!<\sentence>
<sentence id=DIE_1900_6.txt_63>Ach, die humaniteit: mooi, groot, glanzend Nabuchodonorsbeeld op leemen voeten.<\sentence>
<sentence id=DIE_1900_6.txt_64>En is het door Netscher ook niet enkel gezien in den droom?<\sentence>
<sentence id=DIE_1900_6.txt_65>Humaniteit!<\sentence>
<sentence id=DIE_1900_6.txt_66>laat ik U er iets van vertellen.<\sentence>
<sentence id=DIE_1900_6.txt_67>De Hollandsche Revue werd sinds eenige jaren 'het' tijdschrift van Nederland, dat iedereen lezen kon, zoo neutraal, o zoo humaan.<\sentence>
<sentence id=DIE_1900_6.txt_68>En zijn redacteur: wat een ideaal man!<\sentence>
<sentence id=DIE_1900_6.txt_69>Hij zocht overal het goede bij alle gezindten, en alle partijen, en hij vond overal zijn gading.<\sentence>
<sentence id=DIE_1900_6.txt_70>Natuurlijk bij de ongeloovigen het meest, maar daar is dan ook 'de' wetenschap 'het' verstand 'de' kunst, als bij Salomon thuis.<\sentence>
<sentence id=DIE_1900_6.txt_71>Doch wij katholieken, mochten dankbaar wezen: waarempel portretten van den Paus!<\sentence>
<sentence id=DIE_1900_6.txt_72>En ja: de Katholiek, de Katholieke Gids, en de Dietsche Warande werden ook in het overzicht genoemd, en het was merkwaardig, hoe onze lieve redacteur bijna al onze katholieke schrijvers met den zoeten naam 'Pater' begroette.<\sentence>
<sentence id=DIE_1900_6.txt_73>De ware Paters van de 'Studiën' werden echter vergeten: zeker uit humaniteit, wijl men toch waarlijk die gemoedelijke lezers van de Revue met geen Jezuieten-namen bang mocht maken.<\sentence>
<sentence id=DIE_1900_6.txt_74>Zoo werd Frans Netscher hoe langer, zoo humaner.<\sentence>
<sentence id=DIE_1900_6.txt_75>Waarlijk, hij kiest voor ons Roomschen partij tegen de N.R. Courant.<\sentence>
<sentence id=DIE_1900_6.txt_76>O onpartijdige en rechtvaardige en humane Frans Netscher!<\sentence>
<sentence id=DIE_1900_6.txt_77>Toen begon hem zeker al dat gehuichel te vervelen, en zie, daar staat opeens in de neutrale Hollandsche Revue die deftige redacteur voor ons als een gore straatjongen, uitscheldend en najouwend en met vuil werpend Dr Schaepman, kroon en glorie van al ons katholiek volk.<\sentence>
<sentence id=DIE_1900_6.txt_78>En dát om te redden een apostaat die onze heilige Moeder met den laagsten smaad vervolgt: Bolland!<\sentence>
<sentence id=DIE_1900_6.txt_79>Ik wil er verder niet over spreken: het volgt me nog, na maanden.<\sentence>
<sentence id=DIE_1900_6.txt_80>Omdat lage haat gloeide in ieder woord van dezen onpartijdigen man, die zonder een enkel bewijs te geven uit Dr Schaepmans geschrift, dezen veroordeeld heeft tot een pamfletschrijver, en Bolland verheerlijkt tot een engel der school!<\sentence>
<sentence id=DIE_1900_6.txt_81>Maar verge niemand van mij, dat ik gelooven moet in de humaniteit van Frans Netscher.<\sentence>
<sentence id=DIE_1900_6.txt_82>Uit de dozijnen karakterschetsen van eenige jaren heeft nu Frans Netscher, hier in dit boek, er zeven uitgelezen en bijeenverzameld.<\sentence>
<sentence id=DIE_1900_6.txt_83>Omdat de menschen ze zoo mooi vonden - zegt de voorrede eenigzins.<\sentence>
<sentence id=DIE_1900_6.txt_84>In dit boek komt dadelijk de geheele man te voorschijn: de veelzijdig begaafde, tactvolle journalist.<\sentence>
<sentence id=DIE_1900_6.txt_85>Ziet eens die keuze van namen.<\sentence>
<sentence id=DIE_1900_6.txt_86>Ieder heeft zijn gading, ieder zijn man.<\sentence>
<sentence id=DIE_1900_6.txt_87>Zelfs wij, katholieken, hebben onzen man: Victor de Stuers.<\sentence>
<sentence id=DIE_1900_6.txt_88>Of we niet dankbaar zijn?<\sentence>
<sentence id=DIE_1900_6.txt_89>Zeker!<\sentence>
<sentence id=DIE_1900_6.txt_90>voor de waardeering, die dezen kunstenaar eerlijk toekomt.<\sentence>
<sentence id=DIE_1900_6.txt_91>Doch is Victor de Stuers een zuiver katholiek karakter zooals Kuyper een zuiver protestantsch is?<\sentence>
<sentence id=DIE_1900_6.txt_92>We beklagen ons niet, want Netscher moet nooit katholieke karakters schetsen: We hebben het laatst gezien, hoe jammerlijk de karakterteekening van Pastoor Verbraak mislukte.<\sentence>
<sentence id=DIE_1900_6.txt_93>Waar was de Priester, het Priesterlijke?<\sentence>
<sentence id=DIE_1900_6.txt_94>O ja!<\sentence>
<sentence id=DIE_1900_6.txt_95>Verbraak was een mooi mensch!<\sentence>
<sentence id=DIE_1900_6.txt_96>Och!<\sentence>
<sentence id=DIE_1900_6.txt_97>wat zijn er toch veel mooie menschen op de wereld!<\sentence>
<sentence id=DIE_1900_6.txt_98>Hier hebt ge er zeven in een boek.<\sentence>
<sentence id=DIE_1900_6.txt_99>En allen hebben andere levensrichting, andere beginselen: Kuyper en Kerdijk;<\sentence>
<sentence id=DIE_1900_6.txt_100>v. Marken en Leyds;<\sentence>
<sentence id=DIE_1900_6.txt_101>v. Hamel en de Stuers.<\sentence>
<sentence id=DIE_1900_6.txt_102>Waar is dan toch de maatstaf te vinden, waarmee ge al die verschillende menschenlevens meet?<\sentence>
<sentence id=DIE_1900_6.txt_103>Of hebt ge geen maatstaf?<\sentence>
<sentence id=DIE_1900_6.txt_104>Hangt alles af van uw eigen luim en gril?<\sentence>
<sentence id=DIE_1900_6.txt_105>Voor ons is er slechts één Ideaal van alle Waarheid en Schoonheid: God!<\sentence>
<sentence id=DIE_1900_6.txt_106>en Zijn Wet is het beginsel van alle karakter en waarachtig mooi leven.<\sentence>
<sentence id=DIE_1900_6.txt_107>Wie die Wet niet erkent en volgt, kan een groot man schijnen, nooit zijn of blijven.<\sentence>
<sentence id=DIE_1900_6.txt_108>Wie niet staat vast op die rots, zullen nu of later de levensstormen reddeloos wegslingeren in de zee.<\sentence>
<sentence id=DIE_1900_6.txt_109>Daar begrijpt en gevoelt Netscher niets van - maar daarom had hij nimmer karakters moeten gaan schetsen.<\sentence>
<sentence id=DIE_1900_6.txt_110>Daarenboven wie zelf toont geen karakter te bezitten, moet eerst zich zelven trachten te maken, wat hij in anderen wil beoordeelen.<\sentence>
<sentence id=DIE_1900_6.txt_111>Toch neem ik dit boek, na het gelezen te hebben, alweer op, en blader het opnieuw door.<\sentence>
<sentence id=DIE_1900_6.txt_112>Niet om U te doen zien, hoe prettig en onderhoudend het geschreven is.<\sentence>
<sentence id=DIE_1900_6.txt_113>Niet, om U op al de wetenswaardigheden te wijzen, welke dit boek bevat.<\sentence>
<sentence id=DIE_1900_6.txt_114>Ook niet, om U sommige bepaald mooie schilderingen voor te leggen: meesterlijk vaak, waar Netscher uitwendigheden afbeeldt.<\sentence>
<sentence id=DIE_1900_6.txt_115>Ook de aardige lijsten, waarin hij zijn portretten heeft gezet, kan ik U niet laten zien.<\sentence>
<sentence id=DIE_1900_6.txt_116>Ik zou te veel plaats vragen, want Netscher is in alles, wat hij schrijft, altoos zeer uitvoerig en werkt ieder onderdeel af.<\sentence>
<sentence id=DIE_1900_6.txt_117>Een deugd vaak, die echter het gevaar meêbrengt voor langdradigheid...<\sentence>
<sentence id=DIE_1900_6.txt_118>En haast geen bladzij zou ik af kunnen schrijven, zonder, behalve Netschers eigen proza, een aanhaling te moeten weêrgeven van den besprokene zelven, of van een derde, die ook over het onderwerp heeft geschreven.<\sentence>
<sentence id=DIE_1900_6.txt_119>Dat is al niet prettig om te lezen: hoeveel te minder om over te schrijven!<\sentence>
<sentence id=DIE_1900_6.txt_120>Maar ik blader het boek nog eens door om de proef te nemen op de som.<\sentence>
<sentence id=DIE_1900_6.txt_121>Greven deze schetsen aan een onbevooroordeeld mensch bepaald karakters terug?<\sentence>
<sentence id=DIE_1900_6.txt_122>Heb ik na lezing van dit boek zeven verschillende menschen duidelijk afgeteekend voor mijn geest?<\sentence>
<sentence id=DIE_1900_6.txt_123>Of ze lijkenen, vraag ik niet: of ze mij een gelijkenis, welke ook, in mijn fantasie afdrukken, ziedaar wat ik weten wil.<\sentence>
<sentence id=DIE_1900_6.txt_124>En nu spijt het me, maar ik kan de proef niet nemen met die schetsen, welke ik de beste vind.<\sentence>
<sentence id=DIE_1900_6.txt_125>Want van Dr Kuyper, v. Marken, Victor de Stuers en Kerdijk heb ik reeds een vast omlijnd beeld in mijn hart: en nu moge dit beeld lijkenen of niet, heel gemakkelijk wordt het niet vernietigd.<\sentence>
<sentence id=DIE_1900_6.txt_126>Ik moet een man kiezen, dien ik tot hier toe niet kende.<\sentence>
<sentence id=DIE_1900_6.txt_127>Komt nu uit de bladzijden van Netscher een persoonlijkheid, wier gelaat ik onthouden zal, wier ziel ik op dat gelaat zie afgedrukt: eigene ziel, weêr heel anders dan de ziel van mijn vriend, van mijn buurman, van mijn neef...<\sentence>
<sentence id=DIE_1900_6.txt_128>Nu zit ik te bladeren: heel prettig vrij in mijn keuze tusschen drie mannen: Dr Leyds, Prof. v. Hamel en Prof. v. Molengraaff.<\sentence>
<sentence id=DIE_1900_6.txt_129>Ik kijk de portretten eens aan en ben al vast besloten, dat ik Prof. v. Hamel niet neem: geen sympathiek gelaat!<\sentence>
<sentence id=DIE_1900_6.txt_130>Dr Leyds?<\sentence>
<sentence id=DIE_1900_6.txt_131>maar die heeft een bitter gewoon aangezicht en daarenboven op het oogenblik de wereldreputatie der Transvaalsche glorie.<\sentence>
<sentence id=DIE_1900_6.txt_132>Tegenover hem sta ik ook niet onpartijdig.<\sentence>
<sentence id=DIE_1900_6.txt_133>Dus rest me de karakterschets van Prof. Molengraaff, een man, wiens portret U dadelijk hoop geeft een ziel te zullen ontmoeten, die levend spreken zal tot Uw ziel...<\sentence>
<sentence id=DIE_1900_6.txt_134>Wij wachten enkel, dat Frans Netscher ons den voorhang zal wegschuiven...<\sentence>
<sentence id=DIE_1900_6.txt_135>Ik heb gelezen, en weet ge nu, wat ik helder en duidelijk voor mijn geest heb?<\sentence>
<sentence id=DIE_1900_6.txt_136>Geen Prof. Molengraaf maar het lijstje, dat op bladz.<\sentence>
<sentence id=DIE_1900_6.txt_137>64 schuin staat gedrukt, met de opgave hoeveel natuurlijke geboorten er percentgewijze in ieder land zijn.<\sentence>
<sentence id=DIE_1900_6.txt_138>En ik zeg zóó bij me zelven: wat zijn er in Denemarken veel - wat valt me dat tegen?<\sentence>
<sentence id=DIE_1900_6.txt_139>Prof. Molengraaff!<\sentence>
<sentence id=DIE_1900_6.txt_140>Ik weet niets meer van hem.<\sentence>
<sentence id=DIE_1900_6.txt_141>Nu blader ik alweer door: daar vind ik iets: 'hij is geen man, die over een groote exubérantie van woorden en gebaren beschikt'...<\sentence>
<sentence id=DIE_1900_6.txt_142>Een ontkennende definitie dus.<\sentence>
<sentence id=DIE_1900_6.txt_143>Volgt een bevestigende: 'Hij is de man der droge wilskracht, der steenharde overtuiging, der naaldfijne redeneering'...<\sentence>
<sentence id=DIE_1900_6.txt_144>Ik zie hier toch nog geen Prof. Molengraaff.<\sentence>
<sentence id=DIE_1900_6.txt_145>Wilt ge nog meer weten?<\sentence>
<sentence id=DIE_1900_6.txt_146>hij is van uiterlijk klein, rustig en spaarzaam van gebaren;<\sentence>
<sentence id=DIE_1900_6.txt_147>er is iets kouds en steils over hem: en zijn spitsig, scherp gelaat geeft een indruk van iets intellectueels zonder uitstorting, koud, zeker wetend, zonder twijfel...<\sentence>
<sentence id=DIE_1900_6.txt_148>Dat is echter geen nieuws, want ik had zelf zijn portret al gezien...<\sentence>
<sentence id=DIE_1900_6.txt_149>Maar Prof. Molengraaff!<\sentence>
<sentence id=DIE_1900_6.txt_150>is klein van gestalte...<\sentence>
<sentence id=DIE_1900_6.txt_151>ziedaar!<\sentence>
<sentence id=DIE_1900_6.txt_152>Het artikel over Prof. Molengraaff bevat daarenboven: het oordeel, dat Holland traag is 'een harde huid heeft en een dik hoofd' - dat Holland altoos te laat komt.<\sentence>
<sentence id=DIE_1900_6.txt_153>Maar er zijn individuen, 'die door hun denken en handelen de menigte vooruit zijn' en een dier individuën is Prof. Molengraaff.<\sentence>
<sentence id=DIE_1900_6.txt_154>Men zal later nog over hem spreken omdat hij de man is geweest, die altoos gestreden heeft voor 'afschaffing van het verbod tot onderzoek naar het vaderschap' (die voorzetsels zijn van Frans Netscher.)<\sentence>
<sentence id=DIE_1900_6.txt_155>Dan volgt de geschiedenis van deze quaestie beslaande zeven bladzijden.<\sentence>
<sentence id=DIE_1900_6.txt_156>Op p. 68 komt Prof. Molengraaff alweer te voorschijn: even maar, want dan worden bijna twee bladzijden bedrukt met een verzoekschrift aan de Koningin Regentes...<\sentence>
<sentence id=DIE_1900_6.txt_157>om dan heel spoedig weer, bijna tot het eind toe, 10 bladzijden te vullen met tegenwerpingen, tegen het onderzoek naar het vader-schap opgeworpen, en met weerleggingen van Prof. Molengraaff en Prof. Fockema Andreae.<\sentence>
<sentence id=DIE_1900_6.txt_158>Een peroratie - waar we o.a. lezen, dat Prof. Molengraaff zijn roeping hoog opvat enz. - besluit dit zeer merkwaardig historisch overzicht.<\sentence>
<sentence id=DIE_1900_6.txt_159>Nogmaals bleek me, dat Frans Netscher een veelzijdig begaafd man is, en dat hij een uitstekend reporter wezen kan.<\sentence>
<sentence id=DIE_1900_6.txt_160>Gaven, die hem zeker te pas komen om een tijdschrift als de Hollandsche Revue nog eenige jaren te besturen...<\sentence>
<sentence id=DIE_1900_6.txt_161>maar hij moet geen karakterschetsen meer leveren, of liever zijn aardige opstellen niet meer noemen met den wijdschen naam, dien zij niet verdienen.<\sentence>
<sentence id=DIE_1900_6.txt_162>B. <\sentence>