<sentence id=GEM_1929_87.txt_1>Kroniek Karel van de Woestijne † De betekenis van de gestorven dichter wordt in Vlaanderen omstreden met argumenten, waarmee men alles dood kan slaan behalve Pegasus.<\sentence>
<sentence id=GEM_1929_87.txt_2>Was de man Vlaming genoeg, die levenslang vergat, dat hij de taal van Maeterlinck en van Verhaeren meesterlik hanteren kon?<\sentence>
<sentence id=GEM_1929_87.txt_3>Of had hij zich het leven nog iets moeiliker moeten maken dan het al was - zodat het volkomen onmogelik werd?<\sentence>
<sentence id=GEM_1929_87.txt_4>De vaderlandse betekenis van Karel van de Woestijne was deze, dat hij de grootste dichter van Zuid Nederland geweest is en het belang dier betekenis is niet te waarderen met manifesten maar met opvolgers.<\sentence>
<sentence id=GEM_1929_87.txt_5>Men kan de heiligste offers brengen, maar de bedoeling daarvan wordt lichtelik onzuiver als men zijn eigen offervaardigheid ten voorbeeld en ter verplichting gaat stellen.<\sentence>
<sentence id=GEM_1929_87.txt_6>Niemand weet wat Van de Woestijne voor Vlaanderen gedaan heeft en daarom is het niet juist alleen te zeggen wat hij nagelaten heeft.<\sentence>
<sentence id=GEM_1929_87.txt_7>Ik praat de zonde van verzuim niet goed, maar bewonder de deugd der zwijgende arbeidzaamheid.<\sentence>
<sentence id=GEM_1929_87.txt_8>Wat men afzijdigheid noemt kan een kwaad zijn, maar het is het minste van twee kwaden, wanneer de afzijdigheid het staatsbelang - en haar oorzaak de heilige waanzin geldt.<\sentence>
<sentence id=GEM_1929_87.txt_9>Daarom ben ik vast overtuigd, dat Vlaanderen zijn grootste man verloren heeft in dezen afzijdige.<\sentence>
<sentence id=GEM_1929_87.txt_10>Wat de zuivere kunstkritiek zal redden van zijn uitgebreid oeuvre laat ik voor vandaag aan de zuivere kunstkritiek over.<\sentence>
<sentence id=GEM_1929_87.txt_11>Er zwijgt een stem, die niet alleen zong, maar die doordrong.<\sentence>
<sentence id=GEM_1929_87.txt_12>Het is de diepe betekenis der dichtkunst van Karel van de Woestijne geweest, dat zij onmiddellik het individuele geweten aansprak.<\sentence>
<sentence id=GEM_1929_87.txt_13>Van de Vlaamse mens heeft hij - na Prosper van Langendonck - een der diepste hoedanigheden onthuld: de macht om in te grijpen in het verzwegen zieleleven van de lezer.<\sentence>
<sentence id=GEM_1929_87.txt_14>Zijn wulpsheid en verzadiging zijn in wezen on-hollands, maar vlaams.<\sentence>
<sentence id=GEM_1929_87.txt_15>Het accent is vlaams.<\sentence>
<sentence id=GEM_1929_87.txt_16>Hij is als Rubens.<\sentence>
<sentence id=GEM_1929_87.txt_17>De brave Hol-lander houdt niet van mensenvlees, de beneden-Moerdijker heeft iets van de reus uit Klein-Duimpje, die mensenvlees ruikt en onbedwingbaar wordt.<\sentence>
<sentence id=GEM_1929_87.txt_18>Het zelfsbedwang van de Zuid-Nederlander is op zichzelf een exuberantie en hij kan wellust ervaren aan het nietszondigen.<\sentence>
<sentence id=GEM_1929_87.txt_19>Voor hem is het leven te vol, en dáárom liggen overdaad en verzadiging (met het gevoel van uitputting) voor hem altijd in elkanders onmiddellike nabijheid.<\sentence>
<sentence id=GEM_1929_87.txt_20>Er is in het Plantijnsmuseum een schilderij van Rubens, dat men 'de philosofen' heet.<\sentence>
<sentence id=GEM_1929_87.txt_21>Het stelt de schilder zelf voor in gesprek met Justus Lipsius, Christoffel Plantijn en diens broer.<\sentence>
<sentence id=GEM_1929_87.txt_22>Zijn gezicht is spits, en nerveus geconcentreerd.<\sentence>
<sentence id=GEM_1929_87.txt_23>Zijn hand beeft, zonder te tasten.<\sentence>
<sentence id=GEM_1929_87.txt_24>Haar zekerheid ligt in die beving.<\sentence>
<sentence id=GEM_1929_87.txt_25>De vingertoppen voelen de wereld op een tafelblad en met de wereld tegelijk de duivel en het vlees.<\sentence>
<sentence id=GEM_1929_87.txt_26>Er is geen angst in den opsalg der ogen, maar een bijna fatalisties doorzicht.<\sentence>
<sentence id=GEM_1929_87.txt_27>Het ziet door de redenering der anderen heen.<\sentence>
<sentence id=GEM_1929_87.txt_28>Het ziet door alles heen en achter alles ziet het zijn eigen zenuwachtigheid.<\sentence>
<sentence id=GEM_1929_87.txt_29>Er hangt in hetzelfde museum een 'dood van Socrates' door Rubens, waarop het leven zich langzaam samentrekt tot de bloedloze verkopering van deze wrede dood.<\sentence>
<sentence id=GEM_1929_87.txt_30>De ogen staren raadselig naar het geheimste der stervenservaring.<\sentence>
<sentence id=GEM_1929_87.txt_31>Zij zien door alles heen hun eigen laatste smart.<\sentence>
<sentence id=GEM_1929_87.txt_32>Narcissus-geest is den Vlaming niet eigen, maar, als hij niet argeloos is, ziet hij het drama van de wereld in het drama van de ziel.<\sentence>
<sentence id=GEM_1929_87.txt_33>Zijn zieleleven versombert zelden, maar als het verdonkert, wordt het de nacht van Pascal.<\sentence>
<sentence id=GEM_1929_87.txt_34>En hij waakt bij het hatelik ik: Wij, grauw en naakt in onze zatheid, en die weten dat elk begeren weer door zatheid wordt geboet, dat geene vreugde waakt, die, smartlijk te eind gesleten, geen hopeloos verlangen voedt;<\sentence>
<sentence id=GEM_1929_87.txt_35>die eens, als gij, om onbevredigd hunkeren treurden, maar kweeken thans in 't hart een onverzaadbre spijt, die dragen in ons lijf den vloek van steeds gescheurde van steeds herschapen maagdelijkheid.<\sentence>
<sentence id=GEM_1929_87.txt_36>o, maagd, die henen gingt, bleek van uw schoon begeeren spijtig om de eedlen schroom die noodloos heeft gehijgd, thans staan we in 't strakke kleed van 't opgelegd ontberen met de angst om 't hunkeren, dat dreigt .<\sentence>
<sentence id=GEM_1929_87.txt_37>schreef 'de modderen man' bij de dood van de jonge dichteres Renée Vivien.<\sentence>
<sentence id=GEM_1929_87.txt_38>Er is een niet-anders-meer-kunnen in de poëzie van Karel van de Woestijne en dit is er de grootheid van.<\sentence>
<sentence id=GEM_1929_87.txt_39>Er is niet alleen een bezetenheid door de Muze, maar een bezetenheid door het poëties motief.<\sentence>
<sentence id=GEM_1929_87.txt_40>Er is iets meer dan eerlikheid, er is een noodzaak tot eerlikheid.<\sentence>
<sentence id=GEM_1929_87.txt_41>Rubens heeft zich geschilderd als een man, die heel het leven kent, en toch heel het leven begeert.<\sentence>
<sentence id=GEM_1929_87.txt_42>In een der laatste zelfportretten heeft hij beleden dat de smart van de ervaring een onmisbare en grootse pijn is.<\sentence>
<sentence id=GEM_1929_87.txt_43>Karel van de Woestijne heeft zijn hunkering beleden en.<\sentence>
<sentence id=GEM_1929_87.txt_44>gevreesd.<\sentence>
<sentence id=GEM_1929_87.txt_45>Wat hebben beiden ons gezegd, dan dat het leven schoon is mèt zijn smart en mèt zijn vergankelikheid?<\sentence>
<sentence id=GEM_1929_87.txt_46>Alleen nog dit: dat zonder de verrijzenis des vleses de hemel zich niet laat denken.<\sentence>
<sentence id=GEM_1929_87.txt_47>Karel van de Woestijne is dood.<\sentence>
<sentence id=GEM_1929_87.txt_48>Hij was de grootste dichter van de Zuidelike Nederlanden en hij was het, omdat het laatste woord van zijn belijdenis te innig is om anders dan in zijn verzen te worden herhaald en omdat het diepste accent van zijn kunst te menselik is dan dat men het zou kunnen achterhalen en bloot leggen zonder schennis.<\sentence>
<sentence id=GEM_1929_87.txt_49>Hij spreekt tot het persoonlike geweten en dat is geen publieke aangelegenheid.<\sentence>
<sentence id=GEM_1929_87.txt_50>ANTON VAN DUINKERKEN.<\sentence>
<sentence id=GEM_1929_87.txt_51>De Keten.<\sentence>
<sentence id=GEM_1929_87.txt_52>De laatste jaren wordt het iederen dag duidelijker dat er nog wel een andere internationale band bestaat dan die der rotarians, padvinders en volgelingen van Krishna Murti.<\sentence>
<sentence id=GEM_1929_87.txt_53>Het is de keten van ongeorganiseerde naamlooze goedswillenden, nieuw- en eindelijk eerlijk-willenden, welke hechter en hechter wordt.<\sentence>
<sentence id=GEM_1929_87.txt_54>De vrijmetselarij van een altijd op de practijk gescherpt idealisme, die langzaam maar zeker zijn heilzaam werk begint te doen.<\sentence>
<sentence id=GEM_1929_87.txt_55>Het zijn de laatste jaren een aantal Weensche en Duitsche blaadjes die de frissche copie leveren voor sommige onzer weekbladen.<\sentence>
<sentence id=GEM_1929_87.txt_56>Blaadjes die men slechts heeft open te slaan, om te weten dat daar weer eens een meteoorsteen van nieuwsleven is neergeploft tegen de eeuwig-gesloten deur van studeerkamer en academie.<\sentence>
<sentence id=GEM_1929_87.txt_57>Menschen die het eeuwen-oude geloof en de wereld-oude overtuiging in een bliksemhelder en ongekend licht her-ontdekken en het confronteeren met de practijk van het hedendaagsche leven, schrijven er de recht voor zich uit beleden nood van dezen tijd in uit.<\sentence>
<sentence id=GEM_1929_87.txt_58>Nu is het alweer een poos een Vlaamsch blad dat het ijskoude, nuchtere, maar met hartstocht gehanteerde zoeklicht legt, over wat rot, leugenachtig, corrupt, leelijk en verkeerd is in Vlaanderen.<\sentence>
<sentence id=GEM_1929_87.txt_59>Ik prijs de redactie zalig, die, eenmaal gedreven tot de guerilla tusschen de rotsen van het politiek en sociaal gebeuren, die guerilla voert met zoo'n prachtig uithoudingsvermogen en zoo'n eerlijk schot.<\sentence>
<sentence id=GEM_1929_87.txt_60>De mogelijkheid om groot en ruim te leven schijnt daar dan toch grooter dan hier.<\sentence>
<sentence id=GEM_1929_87.txt_61>Tenminste mag men daar het verlangen naar een ruimer leven hardop belijden.<\sentence>
<sentence id=GEM_1929_87.txt_62>Jong Dietschland doet het in ieder geval!<\sentence>
<sentence id=GEM_1929_87.txt_63>Het verzwijgt zijn critiek op de daden van de Belgische bisschoppen en geestelijkheid, voor zoover deze 'zuiver der wereld' zijn, niet.<\sentence>
<sentence id=GEM_1929_87.txt_64>Zij kan de bisschoppen wijzen op het onjuiste en onrechtvaardige van hun eenzijdige bemoeizucht in zake de Vlaamsche kwestie, zij kan de pastoors wijzen op hun te groote interesse voor de boerenleenbank en hun te kleine voor het levende geloof, op hun financieel te veel en hun sociaal tekort.<\sentence>
<sentence id=GEM_1929_87.txt_65>Zij kan de vervloekte arrivisten (nu reeds!)<\sentence>
<sentence id=GEM_1929_87.txt_66>van de Vlaamsche beweging in de schandelijke naaktheid van al hun leugens en opportunisme aan het volk vertoonen.<\sentence>
<sentence id=GEM_1929_87.txt_67>Allen die zich interesseeren voor wat staatkundig en sociaal leeft in jong Katholiek Vlaanderen, beveel ik dit weekblad van harte aan.<\sentence>
<sentence id=GEM_1929_87.txt_68>Naast de correspondenties van Wies Moens in De Tijd (tot nu toe gelukkig aan iedere be-proefde aanslag van het Belgisch episcopaat ontkomen) is men hier aan de juiste bron.<\sentence>
<sentence id=GEM_1929_87.txt_69>Moge de tijd nabij zijn, dat ook hier met klaardere en duidelijker woorden eens gezegd kan worden wat op 's harten grond leit, en daar tot een jaren oude droesem wordt.<\sentence>
<sentence id=GEM_1929_87.txt_70>..<\sentence>
<sentence id=GEM_1929_87.txt_71>KUYLE.<\sentence>